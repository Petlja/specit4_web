Преглед модела архитектура рачунарских мрежа
============================================

OSI модел (*Open Systems Interconnection*) предложила је Међународна организација за стандарде (*International Standards Organization, ISO*) као први корак у стандардизацији протокола рачунарских мрежа. Први предлог је осмишљен 1983. године, а 1995. године је ревидиран. Као што видиш са наредне слике, OSI модел подразумева постојање седам слојева (без физичког медијума).

.. image:: ../../_images/slika_32a.jpg
    :width: 520
    :align: center

Са друге стране, TCP/IP модел (*Transmission Control Protocol/Internet Protocol*) представља најпопуларнији модел за архитектуру рачунарских мрежа. Он се користио у оквиру ARPAnet мреже, а користи се и данас у оквиру интернета. Због тога ћемо обратити управо ову архитектуру у оквиру овог курса. TCP/IP модел се састоји од наредна четири слоја (овде набројаних од највишег до најнижег):

- Апликациони слој (*application layer*) описује две врсте протокола. Први су кориснички протоколи који омогућавају сервисе корисницима директно, а други су протоколи подршке који омогућавају основне системске функције. Међу најзначајнијим корисничким протоколима су HTTP (веб), SMTP (електронска пошта) и TELNET   (удаљени приступ), а међу протоколима подршке вероватно најинтересантније је поменути DNS (систем имена домена).
- Транспортни слој (*transport layer*), као што му назив говори, одговоран је да се порука у целовитости пренесе са једног на други крај комуникације. У протоколе транспортног слоја припадају TCP и UDP.
- Интернет слоју (*internet layer*) припада протокол IP који користе сви транспортни протоколи за пренос података. Интернет слој је задужен за усмеравање пакета преко различитих уређаја у оквиру мреже.
- Слој мрежног интерфејса (*link layer*) служи како би се омогућило да мрежни уређај пошаље, односно прихвати поруке у мрежи у којој је повезан. Протокол слоја мрежног интерфејса обезбеђује овај интерфејс. Прецизније, он одређује како се порука организује у оквире (*frame*) и како доставити те оквире кроз мрежу. Очигледно, исправна испорука порука је једна од главних одговорности овог слоја.

Наредна слика приказује поглед на TCP/IP модел у виду „фигуре пешчаног сата“ и илуструје IP протокол као средишњи протокол који повезује протоколе вишег нивоа (на апликационом и транспортом слоју) и протоколе нижег нивоа (на интернет и мрежном слоју).

.. image:: ../../_images/slika_32b.jpg
    :width: 520
    :align: center

Однос између OSI и TCP/IP модела се може поједностављено приказати наредном сликом.

.. image:: ../../_images/slika_32c.jpg
    :width: 390
    :align: center

Иако ниједан од модела не помиње физички медијум експлицитно, важно је назнанчити да се на дну стека протокола мора налазити још један слој, који ћемо назвати слој физичког медијума (*physical medium layer*), који дефинише правила по којима се битови преносе са једног краја медијума на други крај. Ова правила говоре о механичким, електричним, функционалним и процедуралним аспектима тог механизма.