Апликациони слој
================

Апликациони слој је слој највишег нивоа у TCP/IP стеку протокола. Његова одговорност је да обезбеди комуникационе сервисе корисничким апликацијама. Апликациони слој се ослања на протоколе транспортног слоја (као што су TCP или UDP) како би омогућили комуникационе канале између апликација које су покренуте на различитим мрежним уређајима.

Протоколи апликационог слоја
____________________________

Зарад потреба апликација да комуницирају између себе, апликациони слој омогућава сервисе у виду протокола и стандарда који дефинишу на који начин апликације размењују податке како би оствариле услуге које пружају. На пример, прегледање овог курса на „net.kabinet”  платформи омогућено је коришћењем HTTP протокола апликационог слоја. Веб-прегледач који користиш разуме и имплементира стандард HTTP протокола како би комуницирао са сервером који пружа услугу прегледања овог курса. Са друге стране, веб-сервер који пружа услугу такође мора да разуме и имплементира исти стандард како би могао да на исправан начин одговори на захтеве твог веб-прегледача.

Пре него што се детаљније упустиш у учење о HTTP протоколу, важно је да познајеш још неке протоколе апликационог слоја и које функционалности они омогућавају:

1.	HTTP (*Hypertext Transfer Protocol*): Користи се за прегледање веба.
2.	SMTP (*Simple Mail Transfer Protocol*): Користи се за размену електронских писама између сервера електронске поште.
3.	FTP (*File Transfer Protocol*): Користи се за размену датотека између уређаја преко мреже.
4.	DNS (*Domain Name System*): Користи се за превођење између имена домена и IP адреса, чиме се омогућава коришћење лако читљивих адреса приликом прегледања веба.
5.	DHCP (*Dynamic Host Configuration Protocol*): Користи се за динамичко додељивање IP адреса и конфигурационих параметара уређаја у мрежи.
6.	Telnet: Користи се за удаљени приступ конзоли.
7.	SNMP (*Simple Network Management Protocol*): Користи се за управљање мрежом и осматрање мрежних уређаја.
8.	SSH (*Secure Shell*): Користи се за удаљени приступ и размену датотека коришћењем безбедних канала комуникације.
