Поља за избор - груписање елемената
===================================

Подаци који имају мали број предефинисаних вредности могу се погодно приказати дугмићима за избор. Постоји два типа ових дугмића, а оба типа се представљају елементом *input*. Ова два типа дугмића су дефинисани наредним вредностима атрибута *type*:

- Вредност *radio* представља тзв. ексклузивно дугме (*radio button*), и употребљава се онда када корисник треба да одабере највише једну опцију. Подразумевано, у групи ових дугмића, уколико корисник промени избор, веб-прегледачи ће поништити претходни избор. Ово се омогућава тако што се ексклузивни дугмићи групишу према имену поља. Другим речима, сви ексклузивни дугмићи који имају исту вредност атрибута *name* припадају истој групи и само један од њих може бити означен. Атрибутом *value* се постављају вредности за свако дугме.
- Вредност *checkbox* представља тзв. неексклузивно дугме (*checkbox*), и користи се онда када корисник може да одабере произвољан број опција. Иако ови дугмићи могу имати исте вредности атрибута *name*, у већини случајева се препоручује да свако дугме има своју јединствену вредност на нивоу истог формулара.

Један користан Булов атрибут ових поља јесте *checked*, који ће бити присутан када корисник одабере одговарајуће дугме. Наравно, ти можеш у HTML коду поставити овај атрибут над било којим дугметом за избор да означиш која поља су подразумевано означена.

.. infonote::

    *Напомена*: Дугмићи за избор немају придружени текст, тако да је пожељно да свако дугме прати по један елемент label како би корисници разумели чему то дугме служи.

.. petlja-editor:: Poglavlje2/23/index.html

    index.html
    <!-- Poglavlje2/23/index.html -->
    
    <!DOCTYPE html>
    <html lang="sr">
    <head>
        <meta charset="utf-8">
    </head>
    <title>Формулари</title>
    <body>
        <h1>Формулари - дугмићи за избор</h1>

        <p>Попуни анкету:</p>

        <form>
        <label>Од слаткиша највише волим:</label>
        <br>
        <input id="slatkis-kinder" type="radio" name="slatkis" value="kinder" checked>
        <label for="slatkis-kinder">Kinder</label>
        <input id="slatkis-bounty" type="radio" name="slatkis" value="bounty">
        <label for="slatkis-bounty">Bounty</label>
        <input id="slatkis-kitkat" type="radio" name="slatkis" value="kitkat">
        <label for="slatkis-kitkat">KitKat</label>

        <br>

        <label>Од сланиша волим:</label>
        <br>
        <input id="cips-chipsy" type="checkbox" name="cips" value="chipsy">
        <label for="cips-chipsy">Chipsy чипс</label>
        <br>
        <input id="cips-cacak" type="checkbox" name="cips" value="cacak">
        <label for="cips-cacak">Чачански чипс</label>
        <br>
        <input id="kokice" type="checkbox" name="kokice">
        <label for="kokice">Кокице</label>

        <br>

        <input type="submit" value="Заврши анкету">
        </form>
    </body>
    </html>


Иако веома корисни, дугмићи за избор нису погодни у случају када кориснику треба омогућити избор између великог броја ставки. У том случају треба да тежиш ка употреби поља-листе. Два популарна елемента за креирање листи су елемент *select* и елемент *datalist*. Објаснимо како се користе. 

Елемент *select* представља тзв. падајућу листу, односно листу чије су ставке сакривене док корисник на њу не кликне, чиме се ставке приказују једна за другом испод поља (као да падају – отуда и назив листе). Свака ставка се представља једним елементом *option* и наводи се у садржају елемента *select*. Садржај елемента *option* представља текст који ће бити приказан у ставки листе. У сврху исправног подешавања падајуће листе, врло је важно да запамтиш наредне напомене:

- Атрибут *name* се наводи искључиво у оквиру елемента *select*.
- Атрибут *value* се наводи искључиво у оквиру елемента *option*.
- Текст који се наводи као садржај елемента *option* представља само визуелни садржај за корисника. Приликом подношења формулара једино се узима у обзир вредност атрибута *value* одабране ставке.

У случају заиста великог броја ставки, корисник може бити преплављен избором. Тада можеш да користиш елемент *optgroup*, који служи за груписање ставки под једним именом. Име се наводи као вредност атрибута *label* овог елемента. (Не дозволи да те збуни то што се назив овог атрибута поклапа са називом истоименог елемента који смо раније увели – у питању су две различите синтаксне одреднице језика HTML и нису ни на који начин повезани!)

.. petlja-editor:: Poglavlje2/24/index.html

    index.html
    <!-- Poglavlje2/24/index.html -->
    
    <!DOCTYPE html>
    <html lang="sr">
    <head>
        <meta charset="utf-8">
    </head>
    <title>Формулари</title>
    <body>
        <h1>Формулари - падајућа листа</h1>

        <p>Попуни анкету:</p>

        <form>
        <label for="najbolji-jezik">Најбоље знам програмски језик:</label>
        <br>
        <select id="najbolji-jezik" name="programski-jezik">
            <option value="python">Python</option>
            <option value="csharp">C#</option>
            <option value="cpp">C++</option>
            <option value="js">JavaScript</option>
        </select>

        <br>

        <label for="najvise-volim">Мислим да најбоље познајем:</label>
        <br>
        <select id="najvise-volim" name="programski-jezik">
            <optgroup label="Теорија рачунарства">
            <option value="алг">Алгоритме</option>
            <option value="ос">Оперативне системе</option>
            <option value="примена">Примену рачунара</option>
            </optgroup>
            <optgroup label="Наука о подацима">
            <option value="бп">Базе података</option>
            </optgroup>
        </select>

        <br>

        <input type="submit" value="Заврши анкету">
        </form>
    </body>
    </html>


Други тип листе је тзв. претражујућа листа. Она је посебна по томе што се састоји од заједничке употребе два елемента (који нису у односу родитељ–дете као, на пример, елементи *select* и *option*). Дакле, да направиш претражујућу листу, треба да искористиш наредне елементе:

- Елемент *datalist* садржи ставке листе, које се представљају елементима *option*, слично као и код падајуће листе. Овом елементу је важно придружити идентификатор, који се користи у другом елементу.
- Други део листе јесте елемент *input* (уобичајено) типа *text*, који се повезује са претходно направљеном листом преко атрибута *list*, а чија је вредност идентификатор листе која садржи ставке.

Овако повезани елементи омогућавају да се, уношењем текста у једнолинијско текстуално поље, приказују само оне опције које садрже унети текст, што може бити веома корисно у случају великог броја ставки. Што се тиче напомена за подешавање претражујуће листе, оне су идентичне као код падајуће листе, са једном изменом:

- Атрибут *name* се наводи искључиво на нивоу једнолинијског текстуалног поља *input* за који је придружена листа.

.. petlja-editor:: Poglavlje2/25/index.html

    index.html
    <!-- Poglavlje2/25/index.html -->
    
    <!DOCTYPE html>
    <html lang="sr">
    <head>
        <meta charset="utf-8">
    </head>
    <title>Формулари</title>
    <body>
        <h1>Формулари - претражујућа листа</h1>

        <p>Попуни анкету:</p>

        <form>
        <label for="veb-tehnologija">Највише се радујем да научим:</label>
        <br>
        <input id="veb-tehnologija" name="veb" list="veb-jezici">
        <datalist id="veb-jezici">
            <option value="html">HTML</option>
            <option value="css">CSS</option>
            <option value="js">JavaScript</option>
            <option value="python">Python</option>
        </datalist>

        <br>

        <input type="submit" value="Заврши анкету">
        </form>
    </body>
    </html>


Користећи поља које сада знаш можеш правити најразличитије формуларе. Они формулари који се састоје од малог броја поља су углавном читљиви (уз адекватно постављене ознаке и друге визуалне елементе). Ипак, дужи формулари могу бити напорни за попуњавање. Један начин да корисницима олакшамо рад са формуларима јесте да групишемо сродна поља. У језику HTML ово је могуће постићи коришћењем блоковског елемента *fieldset*, који обележава једну групу поља. Овај елемент је често праћен елементом *legend* (који се наводи као његово прво дете), чији текстуални садржај служи да кориснику приближи о каквој групи података је реч.

.. petlja-editor:: Poglavlje2/26/index.html

    index.html
    <!-- Poglavlje2/26/index.html -->
    
    <!DOCTYPE html>
    <html lang="sr">
    <head>
        <meta charset="utf-8">
    </head>
    <title>Формулари</title>
    <body>
        <h1>Формулари - груписање елемената</h1>

        <p>Пријави се на систем:</p>

        <form>
        <fieldset>
            <legend>Кориснички подаци</legend>

            <label for="korisnicko-ime">Корисник:</label>
            <input
            id="korisnicko-ime"
            type="text"
            name="korisnik"
            required
            minlength="3"
            maxlength="15"
            placeholder="Овде унеси твоје корисничко име"
            size="35"
        >

            <br>

            <label for="korisnicka-lozinka">Лозинка:</label>
            <input
            id="korisnicka-lozinka"
            type="password"
            name="lozinka"
            required
            minlength="8"
            maxlength="20"
            placeholder="Овде унеси твоју лозинку"
            size="35"
        >
        </fieldset>

        <input type="submit" value="Пријави се">
        <input type="reset" value="Поништи унос">
        </form>
    </body>
    </html>

