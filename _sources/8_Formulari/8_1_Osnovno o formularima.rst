Основно о формуларима
=====================

Приликом коришћења неких интернет сервиса није довољно да се корисницима само испоручи садржај који ће они пасивно упијати. За најразличитије захтеве често је неопходно добити повратну информацију од корисника, а такође, и за иницирање захтева веб-сервери морају да прво затраже неке податке од корисника. У практично свим ситуацијама где ти је неки веб-сервер омогућавао да остављаш податке, документа и сл., прво је било неопходно да се пријавиш на тај систем, на пример, путем адресе електронске поште и лозинке (наравно, пре тога је било потребно да направиш нови налог на том систему).

Да би веб-апликације сакупиле информације од корисника, на располагању је велики број HTML елемената. Путем ових елемената, корисници ће на различите начине остављати неопходне информације. Од великог је значаја да разумеш својеврсности употребе ових елемената како би твоја веб-апликација оставила позитиван утисак на кориснике. На пример, није исто да ли желимо од корисника да унесе број година (на пример, приликом регистрације за онлајн књижару) или да одабере један од понуђених жанрова књиге (на пример, како би веб-сервер препоручио књиге које одговарају том жанру).

Елементи о којима ће бити речи у овој лекцији називају се поља формулара (*field*) и, као што им име говори, обухваћени су једним HTML елементом у целину коју називамо формулар (*form*). Након што корисник поднесе формулар (*submit*), подаци из свих поља који су садржани у том формулару се прикупљају и шаљу на одредиште које смо одабрали. О овоме ће бити више речи при крају лекције.

Сваки формулар који желиш да прикажеш на веб-страници треба да обележиш засебним блоковским елементом *form* и да одговарајуће елементе који представљају поља тог формулара наведеш као његов садржај. У наставку лекције ћеш упознати различите HTML елементе које можеш да наведеш у садржају елемента *form*. На крају лекције ћеш се упознати са неким важним атрибутима овог елемента.
