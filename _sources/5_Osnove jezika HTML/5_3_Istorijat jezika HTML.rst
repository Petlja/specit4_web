Историјат језика HTML
=====================

Језик HTML какав данас користиш умногоме се разликује од прве верзије која је настала деведесетих година 20. века. Практично, свака верзија овог језика има одговарајућу стандардизацију коју се веб-прегледачи труде да поштују. Због тога, важно је да разумеш кратак историјат овог језика:

- HTML 1.0 (1991): Језик HTML је креирао Тим Бернерс-Ли, изумитеља веба, заједно са својим тимом, у организацији ЦЕРН. Прва верзија овог језика, HTML 1.0, објављена је као једноставан језик за креирање најосновнијих хипертекстуалних докумената који садрже наслове, пасусе и листе.
- HTML 2.0 (1995): HTML 2.0 представља прву званичну спецификацију језика HTML коју је објавио *Internet Engineering Task Force* (*IETF*). Овом верзијом су уведени нови елементи, попут табела, формулара и увожења слика.
- HTML 3.2 (1997): Ову верзију је развила организација *World Wide Web Consortium* (*W3C*), која се до данас бави развојем овог језика. HTML 3.2 је додао подршку за аплете, текстове који теку око слика и позадинске слике. Поред нових елемената, он је такође допунио табеле новим начинима за форматирање.
- HTML 4.01 (1999): HTML 4.01 представља постепену надоградњу верзије HTML 3.2, која се фокусира на побољшање стандарда и исправљање грешака. Овим стандардом је уведен појам дефиниција типа документа (*Document Type Definition, DTD*) како би се обезбедило конзистентно обележавање докумената.
- XHTML 1.0 (2000): XHTML (скраћено од *eXtensible HTML*) верзија је уведена као наредни корак у еволуцији језика HTML. Овај стандард комбинује синтаксу језика XML за структурирање докумената са језиком HTML, чиме су се документи учинили више стриктним и структуираним. XHTML 1.0 је дизајниран да буде компатибилан са верзијом HTML 4.01.
- HTML5 (2014): Велика прекретница у развоју језика представља верзија HTML5. Ова верзија је комплетна ревизија језика, а поред тога, велики број нових елемената је уведен, као што су нови семантички елементи за груписање садржаја, подршка за мултимедијалан садржај, графичке елементе и др.

Уместо развијања новијих верзија, групе које се баве развојем језика HTML (данас су то *WHATWG* група (*Web Hypertext Application Technology Working Group*) и већ поменута *W3C* група) одлучиле су да одржавају тзв. живу верзију језика HTML. Ово значи да се стандард непрекидно ажурира и усавршава како би остао у корак са развојем веб-технологија и добрих пракси.
