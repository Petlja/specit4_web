Подешавање XAMPP пакета алата
=============================

У овој лекцији ћеш инсталирати XAMPP, пакет који садржи различите алате за развој веб-апликација. Један од најважнијих алата јесте веб-сервер који можеш да користиш за опслуживање веб-услуга. У овој, али и у наредним темама, овај алат ћеш користити за испоручивање HTML и других садржаја. Поред веб-сервера, неки од алата са којима ћеш се упознати у теми о веб-серверском програмирању су *MySQL*, сервер за управљање релационим базама података, и *phpMyAdmin*, визуелни алат за управљање релационим базама података.

Софтверске пакете неопходне за инсталацију XAMPP алата можеш преузети са адресе *https://www.apachefriends.org/download.html*. Након преузимања, потребно је да покренеш пакет, чиме ћеш добити прозор као са наредне слике. Притисни дугме *Next*.

.. image:: ../../_images/slika_51a.jpg
    :width: 780
    :align: center

Уколико то већ није урађено, означи опцију *XAMPP Developer Files* и притисни дугме *Next*.

.. image:: ../../_images/slika_51b.jpg
    :width: 780
    :align: center

На наредном прозору ће ти бити приказано у ком директоријуму ће XAMPP пакет бити инсталиран. Важно је да запамтиш ову путању пошто ћеш у оквиру тог директоријума чувати своје веб-ресурсе. Притисни дугме *Next*.

.. image:: ../../_images/slika_51c.jpg
    :width: 780
    :align: center

Прозор за инсталирање пакета ће ти рећи да је спреман да започне инсталацију. Притисни дугме *Next*.

.. image:: ../../_images/slika_51d.jpg
    :width: 780
    :align: center

На овом прозору можеш пратити инсталацију. Инсталација може потрајати до неколико минута.

.. image:: ../../_images/slika_51e.jpg
    :width: 780
    :align: center

Уколико је све било успешно, добићеш наредни прозор. Означи *Launch XAMPP* ако то већ није урађено и притисни дугме *Finish*.

.. image:: ../../_images/slika_51f.jpg
    :width: 780
    :align: center

Приликом покретања XAMPP алата, оперативни систем ти може затражити администраторске привилегије. Унеси креденцијале и дозволи покретање апликације. Требало би да ти се отвори наредни прозор.

.. image:: ../../_images/slika_51g.jpg
    :width: 780
    :align: center

XAMPP алат је потребно да остане покренут како би веб-сервер функционисао. Ако отвориш језичак *Manage Servers*, требало би да поред *Apache Web Server* стоји *Running*, што је ознака да је веб-сервер покренут успешно. У случају да ипак стоји *Stopped*, онда је потребно да означиш веб-сервер и притиснеш дугме *Start*. Након неколико секунди веб-сервер ће бити покренут и одговарајући статус ће бити приказан.

.. image:: ../../_images/slika_51h.jpg
    :width: 780
    :align: center

Отвори директоријум који је наведен приликом инсталације. Ту ћеш пронаћи директоријум *htdocs*. Ово је директоријум у којем ћеш чувати своје HTML, CSS, JS и остале датотеке са изворним кодом, као и све веб-ресурсе за које желиш да буду доступни.

.. image:: ../../_images/slika_51i.jpg
    :width: 780
    :align: center

Директоријум *htdocs* подразумевано садржи веб-сајт где можеш пронаћи различите информације о XAMPP инсталацији. Отвори веб-прегледач и унеси адресу *localhost* или *127.0.0.1*. Требало би да добијеш веб-сајт сличан као онај на наредној слици.

.. image:: ../../_images/slika_51j.jpg
    :width: 780
    :align: center

За сада, можеш обрисати садржај *htdocs* директоријума (али не бриши сам директоријум). У њему направи нови директоријум *Poglavlje2*. У овом директоријуму ћеш чувати изворни код свих HTML примера у наставку. Ако освежиш прозор веб-прегледача, добићеш приказ као на наредној слици.

.. image:: ../../_images/slika_51k.jpg
    :width: 780
    :align: center

.. technicalnote::

    У наставку курса ћеш често користити директоријум *htdocs* XAMPP алата. Веб-сервер Apache, који долази као део XAMPP алата, инструисан је да у оквиру овог директоријума проналази садржај који испоручује клијентским програмима (као што је твој веб-прегледач) који затраже веб-ресурсе на адреси *localhost*, односно, *127.0.0.1*. Због тога ћеш све кодове чувати у датотекама негде у овом директоријуму. 
    
    Уколико у било ком тренутку наиђеш на проблем приликом програмирања неког од примера, можеш се упутити ка репозиторијуму `<https://github.com/Petlja/specit4_web_radni>`_, са којег можеш клонирати садржај у директоријум *htdocs* XAMPP алата, или преузети архиву са адресе `<https://github.com/Petlja/specit4_web_radni/archive/refs/heads/main.zip>`_, а затим распаковати њен садржај у том директоријуму. Сви примери из лекција 4-8 су део друге теме курса - описни језик HTML - па ћеш и све примере из ових лекција пронаћи у директоријуму ”Poglavlje2”.